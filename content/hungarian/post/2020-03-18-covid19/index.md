+++
title = "A járvány megrengeti a kreatív iparágakat"

date = 2020-03-18T18:30:00
lastmod = 2020-03-19T10:30:00
draft = false

authors = ["Daniel Antal, CFA"]

tags = ["Hungary", "magyarul", "COVID-19", "CCI"]

summary = "A magyarországi kreatívipar a járvány előtt is komoly kihívásokkal küzdött – a helyzet most csak fokozódik majd."

# Featured image
# To use, add an image named `featured.jpg/png` to your project's folder. 
[image]
  # Caption (optional)
  caption = ""

  # Focal point (optional)
  # Options: Smart, Center, TopLeft, Top, TopRight, Left, Right, BottomLeft, Bottom, BottomRight
  focal_point = "Right"

  # Show image only in page previews?
  preview_only = false

+++

Bezártak a mozik, törölték a koncerteket és a színházi előadásokat, a stand-upokat. Nagyobb stábokkal lehetetlen filmet forgatni, a turnézás, az utazás szinte lehetetlenné vált. Európa egyes országaiban már bezárták az éttermeket, a kávézókat és a plázákat is. Ezek az intézkedések rövid távon borzalmas hatással lesznek a kreatív iparágakra, de általában a munkaerő-intenzív szolgáltató iparágakra, például a vendéglátásra, a hotelszolgáltatásokra is. A makrogazdasági értelemben ciklikus ágazatok mindig élesen reagálnak a kereslet változására, de ilyen drasztikus keresletváltozásra legfeljebb háborús időkben volt eddig példa.

Amikor egy koncert elmarad, akkor nem csak négy, öt, vagy akár egy szimfonikus zenekarnyi művész marad munka nélkül, hanem az őket menedzselő csapat, a színpad-, fény-, és hangtechnikusok is. A legkisebb színpadokon is három-négy ember dolgozik a háttérben, a nagyobbakon meg több mint kétszáz. Hasonló a helyzet a színházban vagy egy stand-up show esetében is. A mozik bezárása nyilván érzékenyen érinti az ott lévőket, és a kapcsolódó büféket, de a magyar gazdaságra ennél sokkal nagyobb hatása van a filmforgatások elmaradásának. A magyar kreatív ágazatoknak, filmgyártóknak, utómunka-stúdióknak, zenészeknek, és az őket kiszolgáló szállodáknak, vendéglátó vállalkozásoknak ez több tízmilliárdos bevételkiesést okoz.

[LinkedIn változat annak, aki kapcsolatba szeretne lépni velem](
https://www.linkedin.com/pulse/j%C3%A1rv%C3%A1ny-megrengeti-kreat%C3%ADv-ipar%C3%A1gakat-d%C3%A1niel-antal/)

A kreatív iparágak helyzete a korona-válság előtt sem volt könnyű Magyarországon vagy az Európai Unió keleti felén. Az adórendszer minden országban a nagymértékben automatizált gyártó iparágnak kedvezett, és nem a magas hozzáadott értékű, emberi munkára épülő kreatívoknak. A széttagolt, döntően mikrovállalatokból álló zeneipar, filmipar, design, építészet, vagy a KKV méretű színházak, fesztiválok nem épültek be kellően a gazdasági és társadalmi érdekegyeztetés rendszereibe, és nem tudták jól megszervezni a hozzáadott érték növeléséhez elengedhetetlenül szükséges élethosszig tartó tanulást.

A hvg360 koronavírus-válság körképében megjelenő [írásom](https://hvg.hu/360/20200318_Antal_Daniel_A_jarvany_megrengeti_a_kreativ_iparagakat) más ágazatokról szóló cikkek, például a [sport helyzetéről](https://hvg.hu/360/202012__lefujt_focieb__tokioi_olimpia__virusfelelmek__zarodo_korben) szóló mellett kapott helyet. Sajnos a teljes szöveg csak a paywall mögött érhető el, de a havi hozzáférési díj mindössze 1.03 euró vagy 360 forint forint. Az álhírek világában csak az ilyen intézkedések, az olvasók hozzájárulása tudja a minőségi tartalmakat fenntartani.

A cikkem konklúziója:

_Mit lehet ilyenkor tenni? A magasabb hozzáadott értékű, fejlettebb gazdaságokban válságban szokták az évek óta halogatott továbbképzésüket megoldani, de ez jelenleg ezer ok miatt lehetetlen: a döntően szabadúszó dolgozók beiskolázása intézményesen megoldatlan, a képzőhelyek maguk is zárva vannak, az online elérhető képzések száma korlátozott és a minősége nem mindig ellenőrzött. Az idegőrlő várakozással, bezártsággal járó hetekben, hónapokban úgy gondolom, hogy két dolgot tehetnek a kreatív szakmákban dolgozó művészek, technikusok és menedzserek. Egyrészt az internet segítségével elindítják azokat az ágazati önszerveződéseket, amelyek később lehetővé teszik, hogy egy gazdasági válságban szervezett át- és továbbképzések induljanak, létrejöjjenek a mikrovállalatok felett átívelő szolidaritási formák, például a munkanélküli-ellátás keretei, és a gazdasági érdekegyeztetésbe való bekapcsolódás szervezetei. Másrészt az elkerülhetetlen recesszió utáni kilábalásra olyan programokat dolgoznak ki, amelyet a gyártóiparágaknál, a mezőgazdaságnál lényegesen magasabb foglalkoztatási, hozzáadott-érték teremtési és adózási potenciállal rendelkező kreatív ágazatok számára megteremtik a nemzetgazdaságon belüli jobb érvényesülés, gyorsabb növekedés lehetőségét._

_Kollégáimmal néhány hete mutattuk be az első Közép-európai zeneipari jelentést, ami 10-12 országra jellemző problémákat és javaslatokat fogalmaz meg. Az elmúlt években szerzett tapasztalataim alapján azt gondolom, hogy a magyar zenészek, filmesek, színházi szakemberek helyzete nagyon hasonló a visegrádi régióban dolgozókhoz, és sok tekintetben az egész európai kreatív iparágakéhoz. Bár ezeket az elképzeléseket jobb lett volna a nyolc éve tartó konjunktúra idején megvalósítani, a mostani járvány utáni gazdasági visszaesésben talán az EU-s sorstársakkal együtt a társadalom többi részének nagyobb megértése mellett lehet ezekhez a reformokhoz hozzákezdeni. A következő fellendülés idején a magyar társadalom még elöregedettebb lesz, az automatizáció még több ipari és szolgáltató munkahelyet fog megszüntetni, és európaiságunk, fejlettségünk elsősorban a kreatív területeken fog számunkra igazi, értékes munkahelyteremtő lehetőségeket szülni._

hvg.hu teljes cikk: [Antal Dániel: A járvány megrengeti a kreatív iparágakat](https://hvg.hu/360/20200318_Antal_Daniel_A_jarvany_megrengeti_a_kreativ_iparagakat)

A szerző az első [magyar](/publication/hungary_music_industry_2014/), [szlovák](/publication/slovak_music_industry_2019/) és horvát és [közép-európai zeneipari jelentés](/publication/ceereport_2020/) szerzője, illetve a Magyar Nemzeti Filmalap számára készült gazdasági hatáselemzések szerzője és társszerzője.


